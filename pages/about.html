<!doctype html>
<html lang="uk">
<head>
    <meta charset="UTF-8">
    <meta name="viewport"
          content="width=device-width, user-scalable=no, initial-scale=1.0, maximum-scale=1.0, minimum-scale=1.0">
    <meta http-equiv="X-UA-Compatible" content="ie=edge">
    <title>Document</title>
</head>
<body>
<div>
    <h3>Довга дорога до Євробачення</h3>
    <p>
        Коли почалася війна, музиканти поверталися з концерту у Дніпрі. Новини застали їх у дорозі. Перед кожним з них постав вибір, що робити далі.

        Один з музикантів Святослав Гнатенко пішов воювати. Воює тато і брат Тимофія Музичука. Решта почали волонтерити.
        "Я багато думав, чим можу бути максимально корисним для країни. Я не служив в армії, ніколи не стріляв і подумав, що, можливо, я можу бути кориснішим у чомусь іншому. Тоді й відкрив свою волонтерську організацію. Ми допомагаємо з прихистком, з ліками, з транспортом", - розповідає Псюк.

        За день гурт отримував десятки прохань про допомогу - від військових і переселенців. Про житло, продукти та евакуацію людей. І під час репетицій хлопці постійно були на волонтерській роботі.

        В березні стало відомо, що учасники від України на фінал у Турин все ж поїдуть.

        Kalush Orchestra зібралися на вуличному концерті у Львові й почали свою довгу мандрівку на Євробачення.

        Олег Псюк каже, що навіть під час війни Євробачення важливе: "Нашу культуру хочуть знищити, а ми тут, щоб показати, що вона жива. Наша музика жива і красива".

        І, за його словами, він розуміє, що це дуже велика відповідальність.

        "Хлопці хвилювались, вони були просто у шаленому напруженні. Було таке відчуття ніби від кожної їхньої ноти залежить допомога України. Вони розуміють, наскільки у них велика місія, - представляти Україну під час війни. Вони розуміють, наскільки важливі їхні слова і як їх почує світ", - говорить кореспондентка ВВС News Україна Вікторія Жуган після кількох тижнів зйомок з Kalush Orchestra.
        Через війну Україна запросто могла відмовитися від Євробачення або надіслати виступ у записі - правила конкурсу таку можливість передбачають, розмірковує у Facebook музичний оглядач Філ Пухарєв.

        "Але не відмовилася. І це рішення чудово характеризує наш настрій і позицію у війні з Росією. Ми будемо битися до останнього, але не відступимо. І будемо робити це без рукозаламувань та сліз, з ентузіазмом і гарним настроєм. Ми маємо перемогти чесно", - пише критик.

        Перед поїздкою у Турин Kalush Orchestra мав тур Європою. Виступали в Ізраїлі, Нідерландах, Іспанії та Польщі, де збирали гроші на допомогу Україні.

    </p>
    <h3>Перемогли і заявили про Азовсталь</h3>
    <p>
        У Турині Kalush Orchestra дали сотні інтерв'ю, заспівали "Стефанію" з багатьма конкурсантами, у готелі у мультиварці варили гречку і прямо в номері записали разом з Jerry Heil пісню-подяку Анджеліні Джолі за візит до України.

        Цей рік для Євробачення називають переломним. Адже організатори, які завжди наголошували, що конкурс поза політикою, відсторонили від Євробачення Росію та Білорусь. На початку росіянам навіть заборонили голосувати за інших учасників цьогорічного конкурсу.

        В останні дні перед фіналом у соцмережах під постами Kalush Orchestra пишуть тисячі коментарів із закликом до музикантів зі сцени Євробачення заявити про ситуацію на "Азовсталі", де в оточені перебувають українські бійці.

        І вони це зробили.

        Після виступу у фіналі Kalush Orchestra зі сцени закликав допомогти Україні, Маріуполю та "Азовсталі". Правилами конкурсу заборонені політичні гасла, але Олег Псюк заявив, що йому було байдуже, чи його дискваліфікують після цих слів.

        На пресконференції іноземні журналісти запитали у музикантів, що значить цей заклик.

        "Якщо ви не знаєте, у нас велика біда. Це горе нашої країни. Війна. Більше тисячі людей оточили з усіх боків (у Маріуполі - Ред.). Вони не можуть вийти з "Азовсталі". Що ми можемо зробити? Поширити інформацію. Якщо кожен звернеться до урядів своїх країн, то це може допомогти", - заявив Олег Псюк.

        На наступний день після своєї перемоги Kalush Orchestra випустив новий кліп на пісню "Стефанія", який знімали у понищених війною Ірпені, Бородянці, Бучі.
    </p>

</div>

</body>
</html>